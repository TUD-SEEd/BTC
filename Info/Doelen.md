# Doelen

## Samenvatting
In het voortgezet onderwijs denken leerlingen bij wiskunde, natuurkunde en scheikunde nauwelijks diep na over de leerstof, terwijl bèta-wetenschappelijk denken essentieel is voor gecijferdheid en wetenschappelijke geletterdheid. De onderwijsaanpak Building Thinking Classrooms (BTC) van Liljedahl, ontwikkeld voor secundair wiskundeonderwijs, heeft laten zien zelfstandig wiskundig denken flink te kunnen bevorderen. De generaliseerbaarheid van deze veelbelovende BTC-onderwijsontwerpprincipes naar natuurwetenschappelijk onderwijs vraagt echter om verdere empirische onderbouwing. 

De primaire onderzoeksfocus is hoe BTC-principes uit het wiskundeonderwijs aangepast en uitgebreid kunnen worden voor natuurwetenschappelijk onderwijs. Deze aangepaste aanpak, BTC-plus, wordt iteratief ontwikkeld, getest en verbeterd. We bestuderen in hoeverre BTC-plus-onderwijsontwerpelementen in wis-, natuur- en scheikunde leiden tot meer wetenschappelijk denken, een verbeterde leerhouding en betere curriculaire leerprestaties van leerlingen. Daarnaast onderzoeken we welke ondersteuning docenten nodig hebben om BTC-plus succesvol toe te passen. 

Het onderzoek vindt plaats in samenwerking met vo-docenten op vo-scholen en binnen onze lerarenopleidingen. Het kwalitatieve deel van ons onderzoek levert twee belangrijke resultaten op: 
(1) door onderzoek geïnformeerde, praktische handvatten voor docenten om het vakwetenschappelijk denken van leerlingen te stimuleren; 
(2) in de lespraktijk gegronde wetenschappelijke kennis over (a) de effectiviteit op het behalen van leerdoelen door leerlingen en (b) de toepasbaarheid door docenten van BTC-principes binnen de drie genoemde bètavakken in het algemeen en de bruikbaarheid van ons online Open Interactive Textbook (OIT) in het bijzonder. 

Naast dit kwalitatieve onderzoek verrichten wij quasi-experimenteel, empirisch onderzoek naar de effectiviteit van BTC-plus-onderwijsontwerpelementen in wiskunde-, natuurkunde- en scheikundeonderwijs.

De resultaten worden gedeeld via wetenschappelijke publicaties, internationale onderwijsonderzoeksconferenties, lerarenscholingen, lerarenopleidingen en dit OIT.
